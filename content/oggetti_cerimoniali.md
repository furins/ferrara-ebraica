---
title: Oggetti cerimoniali
permalink: oggetti_cerimoniali
ordine: 5
next: rimmonim
prev: rito
---
# Oggetti cerimoniali
La vita religiosa ebraica si sviluppa attorno a due importanti poli: quello della **ritualità pubblica** e quello della **ritualità privata**.

La centralità della preghiera e del *Sefer Torah* ha dato origine alla produzione di oggetti cerimoniali di ritualità pubblica che potessero sottolinearne anche
visivamente il valore. La Torah è adornata con oggetti decorativi, utilizzati durante lo svolgimento delle preghiere in sinagoga.

Gli oggetti di arte ebraica cerimoniale si distinguono per i simboli, alcuni tipi iconografici e per la forma degli oggetti rituali. Lo stile non ne è mai elemento
specifico. L'arte ebraica non rappresenta una categoria autonoma, ma è legata alla produzione delle scuole locali.

Questa caratteristica è visibile negli oggetti esposti, essi infatti provengono in larga parte dall’area veneziana e riflettono il gusto del luogo e del tempo in cui
sono stati creati.


{{<row class="approfondimento">}}
{{< approfondimento >}}
{{<column>}}
{{% p %}}# *Atarah* - Corona
Le corone della Torah vengono chiamate, a seconda della regione di provenienza, *ketarim* o *ataroth*, due termini che hanno il significato di corona.
Questi manufatti sovrastano i rotoli della Torah, marcando la sua importanza con la loro presenza.

La tradizione ebraica lega la *Torah* non solo all’albero della vita, ma la vede anche come la sposa e la figlia del Re, inteso come Dio di Israele - essa quindi va
adornata regalmente come si confà a una sposa o a una principessa - da cui probabilmente la scelta di incoronarla.

Lo stile delle *ataroth* è influenzato dall’area geografica di produzione, il materiale prediletto è l’argento, a volte con inserimenti di pietre preziose e coralli.
In molti casi le corone riportano iscrizioni dedicatorie che indicano il nome del donatore e l’anno in cui l’oggetto veniva offerto alla sinagoga.

La data è espressa in lettere dell’alfabeto ebraico, ad ogni lettera corrisponde infatti un valore numerico. Le lettere da utilizzare nel computo della data sono
indicate da piccoli segni, spesso punti.{{% /p %}}
{{</column>}}
{{<column>}}
{{< img src="/img/corone.jpg" title="ATARAH. CORONA. Italia settentrionale, inizio sec. XIX. Argento sbalzato, cesellato, inciso e parzialmente dorato. Da Cento. Comunità ebraica di Ferrara." >}}
{{</column>}}
{{</row>}}